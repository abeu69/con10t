<div class="con10t-page container">
    <div class="con10t-row">
        <div class="con10t-title">
            <h1>RM 121: Evelyne Bukowiecki – Ulrike Wulf-Rheidt, I bolli laterizi delle residenze imperiali sul Palatino a Roma, RM 121, 2015, 311–482.</h1>
        </div>
        <div class="con10t-sidebar">
            <h3>Cataloghi</h3>
            <p><a con10t-page="rm121gruppe">I bolli laterizi delle residenze imperiali, per gruppo</a></p>
            <p><a con10t-page="rm121lokalisierung">I bolli laterizi delle residenze imperiali, per localizzazione</a></p>
            <p><a con10t-page="rm121plaene">Localizzazione di tutti i bolli laterizi trovati in situ</a></p>
        </div>
        <div class="con10t-content">
            <h2>I bolli laterizi delle residenze imperiali sul Palatino a Roma</h2>
            <p>Nell’ambito del “Palatin-Projekt”, l’Istituto Archeologico Germanico insieme ad altre università tedesche e internazionali porta avanti dal 1998 una serie di studi sistematici ed in particolare architettonici, nell’angolo sud-est del Palatino. Tale progetto ha reso possibile il rilievo topografico dell’intera zona ma anche la comprensione globale delle grandi fasi di costruzione di quattro dei maggiori monumenti palatini: la Domus Severiana, lo Stadio, la Domus Augustana e la Domus Flavia. L’analisi delle costruzioni in opus testaceum ha inoltre permesso l’identificazione di più di 400 bolli laterizi epigrafici in situ.</p>
            <p>L’obiettivo principale dell’articolo è presentare tutti i bolli rinvenuti in questi contesti insieme a quelli già noti da pubblicazioni precedenti, permettendo di proporre nuove riflessioni sia sulla ripartizione topografica e cronologica dei bolli sia sui meccanismi di approvvigionamento dei cantieri imperiali. L’intera collezione di bolli laterizi comprende 940 esemplari tra cui 599 rinvenuti in situ e 341 fuori contesto: 160 nella Domus Severiana, 305 nello Stadio, 207 nella Domus Augustana e 268 nella Domus Flavia. Questa collezione ha permesso di stabilire una cronologia molto più dettagliata delle fasi costruttive sul Palatino e soprattutto di rivedere datazioni comunemente accettate finora; perciò rappresenta uno strumento utile e importante per la ricerca futura, non solo per l’area del Palatino ma anche per tutta la Roma imperiale.</p>
            <p>Ogni complesso viene studiato separatamente, presentando per ciascuno sia i bolli già pubblicati che i nuovi bolli rinvenuti in situ, specificandone successivamente la loro ripartizione topografica, secondo i cinque livelli di circolazione riconosciuti sul Palatino, e l’interpretazione delle fasi costruttive (fase pre-flavia, flavia, traianea, adrianea, antonina, diocleziana, massenziana e teodoriciana).</p>
            <p>Gli orizzonti cronologici, chiamati arbitrariamente “Gruppi”, sui quali si basa quest’analisi derivano da una scelta che prende in considerazione sia le ipotesi interpretative delle varie fasi costruttive riconosciute, sia alcuni elementi importanti della storia della produzione laterizia romana:</p>
            <ul>
            <li>Gruppo 1: dall’inizio del I secolo fino al 93/94 d. C.</li>
            <li>Gruppo 2: tra la fine del regno di Domiziano e l’inizio di quello di Traiano (95–110 d. C.)</li>
            <li>Gruppo 3: tra la fine del regno di Traiano e l’inizio di quello di Adriano (111–122 d. C.)</li>
            <li>Gruppo 4: regno di Adriano dal 123 d. C. in poi (123–138 d. C.)</li>
            <li>Gruppo 5: dinastia antonina (138–192 d. C.)</li>
            <li>Gruppo 6: dinastia severiana (193–235 d. C.)</li>
            <li>Gruppo 7: tra Diocleziano e Teodorico.</li>
            </ul>         
            <p><con10t-image src="/con10t/img/rm121/Palatin_Ansicht.jpg" width="400" align="right"></con10t-image>
            L’ultima parte dell’articolo è dedicata più ampiamente all’approvvigionamento dei cantieri delle residenze imperiali, sempre basandosi sull’analisi dettagliata dei bolli laterizi rinvenuti nelle strutture dei quattro edifici studiati. In effetti, grazie a recenti lavori che tendono a stabilire una certa concentrazione delle figlinae romane nella media valle del Tevere, intorno ai territori di Statonia, Horta, Ameria e Narnia, può essere tentata l’analisi della probabile provenienza geografica dei lotti di laterizi pervenuti sul Palatino durante i primi cinque secoli della nostra era.</p>
            <p>In conclusione, riassumendo i dati presentati in dettaglio nell’articolo, si sottolinea come l’attento esame dei bolli laterizi di un’area cosi ampia del Palatino abbia permesso di capire meglio i vari processi di programmazione, progettazione e costruzione delle residenze imperiali ed in particolare, si è esaminato il rapporto tra datazione dei bolli laterizi e interpretazione delle principali fasi di costruzione del palazzo imperiale. In questo modo si è riuscito a definire nuove prospettive sullo sviluppo delle residenze imperiali: in effetti, quello che sembrava essere un nuovo concetto domizianeo di architettura del palazzo imperiale appare ormai piuttosto come un progetto in constante sviluppo. È molto probabile che Domiziano abbia inglobato parte di un palazzo flavio precedente nel suo nuovo progetto palaziale, non ancora terminato in tutte le sue parti alla sua morte, ma completato solo durante l’età di Traiano. Durante il II secolo si possono riconoscere due fasi costruttive importanti, una adrianea ed una antonina; alla fase severiana possono essere attribuiti importanti lavori di restauro e anche l’ampliamento del palazzo verso le pendici sud-est del Palatino; sotto Massenzio si individua un’ulteriore estensione e diverse ristrutturazioni; la presenza di alcuni bolli laterizi di Teodorico testimonia infine una fase costruttiva tardo-antica.</p>
            <p><con10t-image src="/con10t/img/rm121/Ziegelstempel.jpg" width="200" align="left"></con10t-image>
            Inoltre, l’esame di quasi 1.000 bolli laterizi rinvenuti in questi maggiori complessi architettonici del Palatino permette un nuovo approccio sulle relazioni tra luoghi di produzione, luoghi di stoccaggio intermedio e luoghi di destinazione dei laterizi.</p>
            <p>Per facilitare lo studio dei bolli laterizi, il catalogo in Arachne può essere consultato secondo due diverse classificazioni: per ripartizione cronologica e per ripartizione topografica. Per quanto riguarda la cronologia, è possibile accedere singolarmente ai sette “Gruppi cronologici”, che a loro volta sono suddivisi nei quattro complessi architettonici. La classificazione topografica invece è suddivisa per ogni monumento secondo i seguenti criteri, che a loro volta sono ripartiti per livelli: i bolli laterizi ritrovati in situ – i bolli laterizi menzionati nella bibliografia – tutti i bolli localizzabili nel loro insieme – tutti i bolli fuori contesto. Infine, sulle rispettive piante a colori di ciascun livello dei quattro complessi sono localizzati i bolli laterizi rinvenuti in situ e quelli conosciuti dalla bibliografia assegnabili con certezza ad un ambiente preciso. Attraverso colori diversi si indica l’appartenenza ad ogni “Gruppo cronologico”.</p>
            <ul>
            <li><a con10t-page="rm121gruppe">I bolli laterizi delle residenze imperiali, per gruppo</a></li>
            <li><a con10t-page="rm121lokalisierung">I bolli laterizi delle residenze imperiali, per localizzazione</a></li>
            <li><a con10t-page="rm121plaene">Localizzazione di tutti i bolli laterizi trovati in situ</a></li>
            </ul>    
        </div>
    </div>
</div>
